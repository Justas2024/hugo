---
title: "Vaisiai"
date: 2024-06-06T20:09:09+03:00
draft: false
---


# Vaisiai


Vaisiai turi daug maistinių skaidulų, vitaminų (ypač vitamino A, B grupės, C), antioksidantų, karoteno, folio rūgšties, cinko, kalcio ir geležies. Remiantis Lietuvos Respublikos sveikatos apsaugos ministerijos rekomendacija, šviežių vaisių (kartu su daržovėmis) per dieną reikėtų suvartoti apie 400 g, tad galime apskaičiuoti, kad reikiamas vaisių kiekis būtų maždaug 1 vidutinio dydžio obuolys ir 1 tokio pat dydžio bananas! Kadangi švieži vaisiai gana greitai genda, juos galima vartoti ir perdirbtus: kaip uogienes ar džemus, sultis, šaldytus, liofilizuotus, džiovintus vaisius. Skirtumas toks, kad švieži vaisiai išlaiko visus vitaminus ir mineralus, o termiškai apdoroti gali jų ir netekti, pavyzdžiui, karščiui ypač jautrus vitaminas C ir šildant jis iškart suyra, tad geriant arbatą su citrina nereikia tikėtis gauti vitamino C – geriau pirmiausia išgerti arbatos ir vėliau suvalgyti citriną, arba atvirkščiai. Geriausi, žinoma, švieži vaisiai, tačiau jei tenka rinktis tarp Snickers ir džiovintų bananų, vertėtų rinktis pastarąjį produktą. Džiovinti vaisiai savo turimomis savybėmis prilyginami šviežiems vaisiams, juose esančiam cukrui netaikomos rekomenduojamos pridėtinio cukraus vartojimo ribos. Džiovinti vaisiai, ypač razinos ir slyvos, turi daug karotinoidų, kurie mažina širdies ir kraujagyslių ligų bei vėžio riziką (citrusinių vaisių, obuolių vartojimas turi ryšį su virškinamojo trakto vėžinių susirgimų mažėjimu!).

Dažniausiai vartojami švieži vaisiai – obuoliai, citrusiniai vaisiai, braškės, bananai, kitos mūsų sodų gėrybės. Labiausiai vartojami citrusiniai vaisiai yra apelsinai, mandarinai, greipfrutai. Juose itin daug vitamino C ir antioksidantų. Kieme ar sode augančios uogos taip pat suteikia labai didelę naudą žmogaus organizmui ir savo naudingomis savybėmis prilygsta vaisiams. Tradicinėje medicinoje juodųjų serbentų vaisiai yra žinomi kaip vitamininė žaliava, tinkanti skorbutui (vitamino C trūkumas) gydyti, mažinti padidėjusį skrandžio rūgštingumą.

Pastebėta, kad vaisius dažniau vartoja moterys. Vaisių vartojimas gali priklausyti ir nuo gyvenamosios vietos, ypač retai jie vartojami Pietų ir Rytų Azijoje, Bulgarijoje, Rumunijoje, o daugiausia vaisių žmonės suvalgo Belgijoje, Portugalijoje ir Jungtinėje Karalystėje.


![Nuotrauka paimta iš pixabay.com](/111.jpg)


